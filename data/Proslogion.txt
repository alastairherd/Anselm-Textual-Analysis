SCANNED FROM: S. Anselmi Cantuariensis Archepiscopi
opera omnia Vol.1, ed. F. S. Schmitt, Edinburgh 1946,
pp.93-122.

			      ANSELMUS:
			      PROSLOGION

			      PROOEMIUM

/93/ Postquam opusculum quoddam uelut exemplum meditandi de ratione
fidei cogentibus me precibus quorundam fratrum in persona alicuius
tacite secum ratiocinando quae nesciat inuestigantis edidi:
considerans illud esse multorum concatenatione contextum argumentorum,
coepi mecum quaerere, si forte posset inueniri unum argumentum, quod
nullo alio ad se probandum quam se solo indigeret, et solum ad
astruendum quia deus uere est, et quia est summum bonum nullo alio
indigens, et quo omnia indigent ut sint et ut bene sint, et quaecumque
de diuina credimus substantia, sufficeret. Ad quod cum saepe
studioseque cogitationem conuerterem, atque aliquando mihi uideretur
iam posse capi quod quaerebam, aliquando mentis aciem omnino fugeret:
tandem desperans uolui cessare uelut ab inquisitione rei quam inueniri
esset impossibile. Sed cum illam cogitationem, ne mentem meam frustra
occupando ab aliis in quibus proficere possem impediret, penitus a me
uellem excludere: tunc magis ac magis nolenti et defendenti se coepit
cum importunitate quadam ingerere. Cum igitur quadam die uehementer
eius importunitati resistendo fatigarer, in ipso cogitationum
conflictu sic se obtulit quod desperaueram, ut studiose cogitationem
amplecterer, quam sollicitus repellebam.

Aestimans igitur quod me gaudebam inuenisse, si scriptum esset, alicui
legenti placiturum: de hoc ipso et de quibusdam aliis sub persona /94/
conantis erigere mentem suam ad contemplandum deum et quaerentis
intelligere quod credit, subditum scripsi opusculum. Et quoniam nec
istud nec illud cuius supra memini dignum libri nomine aut cui
auctoris praeponeretur nomen indicabam, nec tamen eadem sine aliquo
titulo, quo aliquem in cuius manus uenirent quodam modo ad se legendum
inuitarent, dimittenda putabam: unicuique suum dedi titulum, ut prius
exemplum meditandi de ratione fidei, et sequens fides quaerens
intellectum diceretur.

Sed cum iam a pluribus cum bis titulis utrumque transcriptum esset,
coegerunt me plures et maxime reuerendus archiepiscopus Lugdunensis,
Hugo nomine, fungens in Gallia legatione Apostolica, qui mihi hoc ex
Apostolica praecepit auctoritate, ut nomen meum illis praescriberem.
Quod ut aptius fieret, illud quidem Monologion, id est soliloquium,
istud uero Proslogion, id est alloquium, nominaui.

			       CAPITULA

1.	EXCITATIO MENTIS AD CONTEMPLANDUM DEUM.

2.	QUOD VERE SIT DEUS.

3.	QUOD NON POSSIT COGITARI NON ESSE.

4.	QUOMODO "INSIPIENS DIXIT IN CORDE" QUOD COGITARI NON POTEST.

5.	QUOD DEUS SIT QUIDQUID MELIUS EST ESSE QUAM NON ESSE; ET SOLUS
	EXISTENS PER SE OMNIA ALIA FACIAT DE NIHILO.

6.	QUOMODO SIT SENSIBILIS, CUM NON SIT CORPUS.

7.	QUOMODO SIT OMNIPOTENS, CUM MULTA NON POSSIT.

8.	QUOMODO SIT MISERICORS ET IMPASSIBILIS.

9.	QUOMODO TOTUS IUSTUS ET SUMME IUSTUS PARCAT MALIS; ET QUOD
	IUSTE MISEREATUR MALIS.

10.	QUOMODO IUSTE PUNIAT ET IUSTE PARCAT MALIS.

11.	QUOMODO "UNIVERSAE VIAE DOMINI MISERICORDIA ET VERITAS", ET
	TAMEN "IUSTUS DOMINUS IN OMNIBUS VIIS SUIS".

12.	QUOD DEUS SIT IPSA VITA QUA VIVIT; ET SIC DE SIMILIBUS.

13.	QUOMODO SOLUS SIT INCIRCUMSCRIPTUS ET AETERNUS, CUM ALII
	SPIRITUS SINT INCIRCUMSCRIPTI ET AETERNI.

14.	QUOMODO ET CUR VIDETUR ET NON UIDETUR DEUS A QUAERENTIBUS EUM.

15.	QUOD MAIOR SIT QUAM COGITARI POSSIT.

16.	QUOD HAEC SIT "LUX INACCESSIBILIS", QUAM "INHABITAT".

17.	QUOD IN DEO SIT HARMONIA, ODOR, SAPOR, LENITAS, PULCHRITUDO,
	SUO INEFFABILI MODO.

18.	QUOD IN DEO NEC IN AETERNITATE EIUS, QUAE IPSE EST, NULLAE
	SINT PARTES.

19.	QUOD NON SIT IN LOCO AUT TEMPORE SED OMNIA SINT IN ILLO.

20.	QUOD SIT ANTE ET ULTRA OMNIA ETIAM AETERNA.

21.	AN HOC SIT "SAECULUM SAECULI" SIUE "SAECULA SAECULORUM".

22.	QUOD SOLUS SIT QUOD EST ET QUI EST.

23.	QUOD HOC BONUM SIT PARITER PATER ET FILIUS ET SPIRITUS
	SANCTUS; ET HOC SIT "UNUM NECESSARIUM", QUOD EST OMNE ET
	TOTUM ET SOLUM BONUM.

24.	CONIECTATIO QUALE ET QUANTUM SIT HOC BONUM.

25.	QUAE ET QUANTA BONA SINT FRUENTIBUS EO.

26.	AN HOC SIT "GAUDIUM PLENUM" QUOD PROMITTIT DOMINUS.

******************************************************************

			      ANSELMUS:
			      PROSLOGION


	      1. EXCITATIO MENTIS AD CONTEMPLANDUM DEUM.

/97/ Eia nunc, homuncio, fuge paululum occupationes tuas, absconde te
modicum a tumultuosis cogitationibus tuis. Abice nunc onerosas curas,
et postpone laboriosas distentiones tuas. Vaca aliquantulum deo, et
requiesce aliquantulum in eo. "Intra in cubiculum" mentis tuae,
exclude omnia praeter deum et quae te iuuent ad quaerendum eum, et
"clauso ostio" quaere eum. Dic nunc, totum "cor meum", dic nunc deo:

	Quaero uultum tuum; uultum tuum, domine, requiro.

/98/ Eia nunc ergo tu, domine deus meus, doce cor meum ubi et quomodo
te quaerat, ubi et quomodo te inueniat. Domine, si hic non es, ubi te
quaeram absentem? Si autem ubique es, cur non uideo praesentem? Sed
certe habitas "lucem inaccessibilem". Et ubi est lux inaccessibilis?
Aut quomodo accedam ad lucem inaccessibilem? Aut quis me ducet et
inducet in illam, ut uideam te in illa? Deinde quibus signis, qua
facie te quaeram? Numquam te uidi, domine deus meus, non noui faciem
tuam. Quid faciet, altissime domine, quid faciet iste tuns longinquus
exsul? Quid faciet seruus tuus anxius amore tui et longe proiectus "a
facie tua"? Anhelat uidere te, et nimis abest illi facies tua.
Accedere ad te desiderat, et inaccessibilis est habitatio tua.
Inuenire te cupit, et nescit locum tuum. Quaerere te affectat, et
ignorat uultum tuum. Domine, deus meus es, et dominus meus es, et
numquam te uidi. Tu me fecisti et refecisti, et omnia mea bona tu mihi
contulisti, et nondum noui te. Denique ad te uidendum factus sum, et
nondum feci propter quod factus sum.

O misera sors hominis, cum hoc perdidit ad quod factus est. O durus et
dirus casus ille! Heu, quid perdidit et quid inuenit, quid abscessit
et quid remansit! Perdidit beatitudinem ad quam factus est, et
inuenit miseriam propter quam factus non est. Abscessit sine quo nihil
felix est, et remansit quod per se nonnisi miserum est. "Manducabat"
tunc "homo panem angelorum" quem nunc esurit, manducat nunc "panem
dolorum", quem tunc nesciebat. Heu publicus luctus hominum,
uniuersalis planctus filiorum Adae! Ille ructabat saturitate, nos
suspiramus esurie. Ille abundabat, nos mendicamus. Ille feliciter
tenebat et misere deseruit, nos infeliciter egemus et miserabiliter
desideramus, et heu, uacui remanemus. Cur /99/ non nobis custodiuit
cum facile posses, quo tam grauiter careremus? Quare sic nobis
obserauit lucem, et obduxit nos tenebris? Ut quid nobis abstulit
uitam, et inflixit mortem? Aerumnosi, unde sumus expulsi, quo sumus
impulsi! Unde praecipitati, quo obruti! A patria in exsilium, a
uisione dei in caecitatem nostram. A iucunditate immortalitatis in
amaritudinem et horrorem mortis. Misera mutatio! De quanto bono in
quantum malum! Graue damnum, grauis dolor, graue totum.

Sed heu me miserum, unum de aliis miseris filiis Euae elongatis a deo,
quid incepi, quid effect? Quo tendebam, quo deueni? Ad quid aspirabam,
in quibus suspiro? "Quaesiui bona", "et ecce turbatio"! Tendebam in
deum, et offendi in me ipsum. Requiem quaerebam in secreto meo, et
"tribulationem et dolorem inuent" in intimis meis. Volebam ridere a
"audio mentis meae, et cogor rugire "a gemitu cordis mei". Sperabatur
laetitia, et ecce unde densentur suspiria!

Et o "tu, domine, usquequo"? "Usquequo, domine, obliuisceris" nos,
"usquequo auertis faciem tuam" a nobis? Quando respicies et exaudies
nos? Quando illuminabis oculos nostros, et ostendes nobis "faciem
tuam"? Quando restitues te nobis? Respice, domine, exaudi, illumine
nos, ostende nobis teipsum. Restitue te nobis, ut bene sit nobis, sine
quo tam male est nobis. Miserare labores et conatus nostros ad te, qui
nihil ualemus sine te. Inuitas nos, "adiuua nos". Obsecro, domine, ne
desperem suspirando sed respirem sperando. Obsecro, domine, amaricatum
est cor meum sue desolatione, indulca illud tua consolatione. Obsecro,
domine, esuriens /100/ incepi quaerere te, ne desinam ieiunus de te.
Famelicus accessi, ne recedam impastus. Pauper ueni ad diuitem, miser
ad misericordem; ne redeam uacuns et contemptus. Et si "antequam
comedam suspiro", da uel post suspiria quod comedam. Domine,
incuruatus non possum nisi deorsum aspicere, erige me ut possim sursum
intendere. "Iniquitates meae supergressae caput meum" obuoluunt me,
"et sicut onus graue" grauant me. Euolue me, exonera me, ne "urgeat
puteus" earum "os soum super me". Liceat mihi suspicere lucem tuam,
uel de longe, uel de profundo, Doce me quaerere te, et ostende te
quaerenti; quia nec quaerere te possum nisi tu doceas, nec inuenire
nisi te ostendas. Quaeram te desiderando, desiderem quaerendo.
Inueniam amando, amem inueniendo.

Fateor, domine, et gratias ago, quia creasti in me hanc imaginem tuam,
ut tui memor te cogitem, te amem. Sed sic est abolita attritione
uitiorum, sic est offuscata fumo peccatorum, ut non possit facere ad
quod facta est, nisi tu renoues et reformes eam. Non tento, domine,
penetrare altitudinem tuam, quia nullatenus comparo illi intellectum
meum; sed desidero aliquatenus intelligere ueritatem tuam, quam credit
et amat cor meum. Neque enim quaero intelligere ut credam sed credo ut
intelligam. Nam et hoc credo: quia "nisi credidero, non intelligam".
/101/

			2. QUOD VERE SIT DEUS.

Ergo, domine, qui das fidei intellectum, da mihi, ut quantum scis
expedire intelligam, quia es sicut credimus, et hoc es quod credimus.
Et quidem credimus te esse aliquid quo nihil maius cogitari possit. An
ergo non est aliqua talis natura, quia "dixit insipiens in corde quo:
non est deus"? Sed certe ipse idem insipiens, cum audit hoc ipsum quod
dico: 'aliquid quo maius nihil cogitari potest', intelligit quod
audit; et quod intelligit in intellectu eius est, etiam si non
intelligat illud esse. Aliud enim est rem esse in intellectu, aliud
intelligere rem esse. Nam cum pictor praecogitat quae facturus est,
habet quidem in intellectu sed nondum intelligit esse quod nondum
fecit. Cum uero iam pinxit, et habet in intellectu et intelligit esse
quod iam fecit. Conuincitur ergo etiam insipiens esse uel in
intellectu aliquid quo nihil maius cogitari potest, quia hoc cum audit
intelligit, et quidquid intelligitur in intellectu est. Et certe id
quo maius cogitari nequit, non potest esse in solo intellectu. Si enim
uel in solo intellectu est, potest cogitari esse et in re, quod maius
est. Si ergo id quo maius cogitari non potest, est in solo intellectu:
id ipsum quo /102/ maius cogitari non potest, est quo maius cogitari
potest. Sed certe hoc esse non potest. Existit ergo procul dubio
aliquid quo maius cogitari non ualet, et in intellectu et in re.

		3. QUOD NON POSSIT COGITARI NON ESSE.

Quod utique sic uere est, ut nec cogitari possit non esse. Nam potest
cogitari esse aliquid, quod non possit cogitari non esse; quod maius
est quam quod non esse cogitari potest. Quare si id quo maius nequit
cogitari, potest cogitari non esse: id ipsum quo maius cogitari
nequit, non est id quo maius cogitari nequit; quod conuenire non
potest. /103/ Sic ergo uere est aliquid quo maius cogitari non potest,
ut nec cogitari possit non esse.

Et hoc es tu, domine deus noster. Sic ergo uere es, domine deus meus,
ut nec cogitari possis non esse. Et merito. Si enim aliqua mens posses
cogitare aliquid melius te, ascenderet creatura super creatorem, et
iudicaret de creatore; quod ualde est absurdum. Et quidem quidquid est
aliud praeter te solum, potest cogitari non esse. Solus igitur
uerissime omnium, et ideo maxime omnium haloes esse: quia quidquid
aliud est non sic uere, et idcirco minus habet esse. Cur itaque "dixit
insipiens in corde quo: non est deus", cum tam in promptu sit
rationali menti te maxime omnium esse? Cur, nisi quia stultus et
insipiens?

4. QUOMODO INSIPIENS DIXIT IN CORDE, QUOD COGITARI NON POTEST.

Verum quomodo dixit in corde quod cogitare non potuit; aut quomodo
cogitare non potuit quod dixit in corde, cum idem sit dicere in corde
et cogitare? Quod si uere, immo quia uere et cogitauit quia dixit in
corde, et non dixit in corde quia cogitare non potuit: non uno tantum
modo dicitur aliquid in corde uel cogitatur. Aliter enim cogitatur res
cum uox eam significans cogitatur, aliter cum id ipsum quod res est
intelligitur. Illo itaque modo potest cogitari deus non esse, isto
uero minime. Nullus quippe intelligens id quod deus est, potest
cogitare quia deus non est, /104/ licet haec uerba dicat in corde, aut
sine ulla aut cum aliqua extranea significatione. Deus enim est id quo
maius cogitari non potest. Quod qui bene intelligit, utique intelligit
id ipsum sic esse, ut nec cogitatione queat inon esse. Qui ergo
intelligit sic esse deum, nequit eum non esse cogitare.

Gratias tibi, bone domine, gratias tibi, quia quod prius credidi te
donante, iam sic intelligo te illuminante, ut si te esse nolim
credere, non possim non intelligere.

  5. QUOD DEUS SIT QUIDQUID MELIUS EST ESSE QUAM NON ESSE; ET SOLUS
	     EXISTENS PER SE OMNIA ALIA FACIAT DE NIHILO.

Quid igitur es, domine deus, quo nil maius ualet cogitari? Sed quid es
nisi id quod summum omnium solum existens per seipsum, omnia alia
fecit de nihilo? Quidquid enim hoc non est, minus est quam cogitari
possit. Sed hoc de te cogitari non potest. Quod ergo bonum deest summo
bono, per quod est omne bonum? Tu es itaque iustus, uerax, beatus, et
quidquid melius est esse quam non esse. Melius namque est esse iustum
quam non iustum, beatum quam non beatum.

	    6. QUOMODO SIT SENSIBILIS, CUM NON SIT CORPUS.

Verum cum melius sit esse sensibilem, omnipotentem, misericordem,
impassibilem quam non esse: quomodo es sensibilis, si non es corpus;
aut omnipotens, si omnia non poses; aut misericors simul et
impassibilis? Nam si sola corporea sunt sensibilia, quondam sensus
circa corpus et in corpore sunt: quomodo es sensibilis, cum non sis
corpus sed summus spiritus, qui corpore melior est? /105/

Sed si sentire non nisi cognoscere aut non nisi ad cognoscendum est --
qui enim sentit cognoscit secundum sensuum proprietatem, ut per uisum
colores, per gustum sapores --: non inconuenienter dicitur aliquo modo
sentire, quidquid aliquo modo cognoscit. Ergo domine, quamuis non sis
corpus, uere tamen eo modo summe sensibilis es, quo summe omnia
cognoscis, non quo animal corporeo sensu cognoscit.

	   7. QUOMODO SIT OMNIPOTENS, CUM MULTA NON POSSIT.

Sed et omnipotens quamodo es, si omnia non poses? Aut si non poses
corrumpi nec mentiri nec facere uerum esse falsum, ut quod factum est
non esse factum, et plura similiter: quomodo poses omnia?

An haec posse non est potentia sed impotentia? Nam qui haec potest,
quod sibi non expedit et quod non debet potest. Quae quanto magis
potest, tanto magis aduersitas et peruersitas possum in illum, et ipse
minus contra illas. Qui ergo sic potest, non potentia potest sed
impotentia. Non enim ideo dicitur posse, quia ipse possit sed quia sue
impotentia facit aliud in se posse; siue aliquo alio genere loquendi,
sicut multa improprie dicuntur. Ut cum ponimus 'esse' pro 'non esse',
et 'facere' pro eo quod est 'non facere', aut pro 'nihil facere'. Nam
saepe dicimus ei qui rem aliquam esse negat: sic est quemadmodum dicis
esse, cum magis proprie uideatur dici: sic non est quemadmodum dicis
non esse. Item dicimus: iste sedet sicut ille facit, aut: iste
quiescit sicut ille facit, cum 'sedere' sit quiddam non facere et
'quiescere' sit nihil facere. Sic itaque cum quis didiur habere
potentiam faciendi aut patiendi quod dbi non expedit aut quod non
debet, impotentia intelligitur per potenffam; quia quo plus habet hanc
potentiam, eo aduersitas et peruersitas in ilium sunt potentiores, et
ille contra eas impotentior. Ergo domine /106/ deus, inde uerius es
omnipotens, quia nihil potes per impotentiam, et nihil potest contra
te.

	      8. QUOMODO SIT MISERICORS ET IMPASSIBILIS.

Sed et misericors simul et impassibilis quomodo es? Nam si es
impassibilis, non compateris; si non compateris, non est tibi miserum
cor ex compassione miseri, quod est esse misericordem. At si non es
misericors, unde miseris est tanta consolatio?

Quomodo ergo es et non es misericors, domine, nisi quia es misericors
secundum nos, et non es secundum te? Es quippe secundum nostrum
sensum, et non es secundum tuum. Etenim cum tu respicis nos miseros,
nos sentimus misericordis effectum, tu non sentis affectum. Et
misericors es igitur, quia miseros saluas et peccatoribus tuis parcis;
et misericors non es, quia nulla miseriae compassione afficeris.

 9. QUOMODO TOTUS IUSTUS ET SUMME IUSTUS PARCAT MALIS; ET QUOD IUSTE
			  MISEREATUR MALIS.

Verum malis quomodo parcis, si es totus iustus et summe iustus?
Quomodo enim totus et summe iustus facit aliquid non iustum? Aut quae
/107/ iustitia est merenti mortem aeternam dare uitam sempiternam?
Unde ergo, bone deus, bone bonis et malis, unde tibi saluare malos, si
hoc non est iustum, et tu non facis aliquid non iustum?

An quia bonitas tua est incomprehensibilis, latet hoc in luce
inaccessibili quam inhabitas? Vere in altissimo et secretissimo
bonitatis tuae latet fons, unde manat fluuius misericordiae tuae. Nam
cum totus et summe iustus sis, tamen idcirco etiam malis benignus es,
quia totus summe bonus es. Minus namque bonus esses, si nulli malo
esses benignus. Melior est enim qui et bonds et malis bonus est, quam
qui bonds tantum est bonus. Et melior est qui malis et puniendo et
parcendo est bonus, quam qui puniendo tantum. Ideo ergo misericors es,
quia totus et summe bonus es. Et cum forsitan uideatur, cur bonds bona
et malis male retribuas, illud certe penitus est mirandum, cur tu
totus iustus et nullo egens malis et reds tuis bona tribuas. O
altitudo bonitatis tuae, deus! et uidetur unde sis misericors, et non
peruidetur. Cernitur unde flumen manat, et non perspicitur fons unde
nascatur. Nam et de plenitudine bonitatis est quia peccatoribus tuis
plus es, et in altitudine bonitatis latet qua ratione hoc es. Etenim
licet bonds bona et malis male ex bonitate retribuas, ratio tamen
iustitiae hoc postulare uidetur. Cum uero malis bona tribuis: et
scitur quia summe bonus hoc facere uoluit, et mirum est cur summe
iustus hoc uelle potuit.

O misericordia, de quam opulenta dulcedine et dulci opulentia nobis
profluis! O immensitas bonitatis dei, quo affectu amanda es
peccatoribus! Iustos enim saluas iustitia comitante, istos uero
liberas iustitia damnante. Illos meritis adiuuantibus, istos meritis
repugnantibus. Illos bona quae dedisti cognoscendo, istos male quae
odisti ignoscendo. O immense bonitas, quae sic omnem intellectum
excedis, ueniat super me misericordia /108/ illa, quae de tanta
opulentia tui procedit! Influat in me, quae profluit de te! Parce per
clementiam, ne ulciscaris per iustitiam! Nam etsi difficile sit
intelligere, quomodo misericordia tua non absit a tua iustitia,
necessarium tamen est credere, quia nequaquam aduersatur iustitiae
quod exundat ex bonitate, quae nulla est sine iustitia, immo uere
concordat iustitiae. Nempe si misericors es quia es summe bonus, et
summe bonus non es nisi quia es summe iustus: uere idcirco es
misericors, quia summe iustus es. Adiuua me, iuste et misericors deus,
cuius lucem quaero, adiuua me, ut intelligam quod dico. Vere ergo ideo
misericors es, quia iustus.

Ergone misericordia tua nascitur ex iustitia tua? Ergone parcis malis
ex iustitia? Si sic est, domine, si sic est, doce me quomodo est. An
quia iustum est te sic esse bonum, ut nequeas intelligi melior, et sic
potenter operari, ut non possis cogitari potentius? Quid enim hoc
iustius? Hoc utique non fieret, si esses bonus tantum retribuendo et
non parcendo, et si faceres de non bonds tantum bongs, et non etiam de
malis. Hoc itaque modo iustum est ut parcas malis, et ut facias bongs
de malis. Denique quod non iuste fit, non debet fieri; et quod non
debet fieri, iniuste fit. Si ergo non iuste malis misereris, non debes
misereri: et si non debes misereri, iniuste misereris. Quod si nefas
est dicere, fas est credere te iuste misereri malis.

	   10. QUOMODO IUSTE PUNIAT ET IUSTE PARCAT MALIS.

Sed et iustum est, ut malos punias. Quid namque iustius, quam ut bond
bona et mall male recipient? Quomodo ergo et iustum est ut malos
punias, et iustum est ut malis parcas?

An alio modo iuste punts malos, et alio modo iuste parcis malis? Cum
enim punts malos, iustum est, quia illorum meritis conuenit; cum uero
parcis malis, iustum est, non quia illorum meritis sed quia bonitati
/109/ tuae condecens est. Nam parcendo malis ita iustus es secundum te
et non secundum nos, sicut misericors es secundum nos et non secundum
te. Quoniam saluando nos quos iuste perderes, sicut misericors es non
quia tu sentias affectum sed quia nos sentimus effectum: ita iustus es
non quia nobis reddas debitum sed quia facis quod decet te summe
bonum. Sic itaque sine repugnantia iuste punis et iuste parcis.

11. QUOMODO "UNIVERSAE VIAE DOMINI MISERICORDIA ET VERITAS", ET TAMEN
		"IUSTUS DOMINUS IN OMNIBUS VIIS SUIS".

Sed numquid etiam non est iustum secundum te, domine, ut malos punias?
Iustum quippe est te sic esse iustum, ut iustior nequeas cogitari.
Quod nequaquam esses, si tantum bonis bona, et non malis mala
redderes. Iustior enim est qui et bonis et malis, quam qui bonis
tantum merita retribuit. Iustum igitur est secundum te, iuste et
benigne deus, et cum s punis et cum parcis. Vere igitur "uniuersoe
uiae domini misericordia et ueritas", et tamen "iustus dominus in
omnibus uiis suis". Et utique sine repugnantia; quia quos uis punire,
non est iustum saluari, et quibus uis parcere, non est iustum damnari.
Nam id solum iustum est quod uis, et non iustum quod non uis. Sic ergo
nascitur de iustitia tua misericordia tua, quia iustum est te sic esse
bonum, ut et parcendo sis bonus. Et hoc est forsitan, cur summe iustus
potest uelle bona malis. Sed si utcumque capi potest, cur malos potes
uelle saluare: illud certe nulla ratione comprehendi potest, cur de
similibus malis hos magis salues quam illos per summam bonitatem, et
illos magis damnes quam istos per summam iustitiam. /110/

Sic ergo uere es sensibilis, omnipotens, misericors et impassibilis,
quemadmodum uiuens, sapiens, bonus, beatus, aeternus, et quidquid
melius est esse quam non esse.

     12. QUOD DEUS SIT IPSA VITA QUA VIVIT, ET SIC DE SIMILIBUS.

Sed certe quidquid es, non per aliud es quam per teipsum. Tu es igitur
ipsa uita qua uiuis, et sapientia qua sapis, et bonitas ipsa qua bonds
et malis bonus es; et ita de similibus.

13. QUOMODO SOLUS SIT INCIRCUMSCRIPTUS ET AETERNUS, CUM ALII SPIRITUS
		   SINT INCIRCUMSCRIPTI ET AETERNI.

Sed omne quod clauditur aliquatenus loco aut tempore, minus est ta
quam quod nulla lex loci aut temporis coercet. Quoniam ergo maius te
nihil est, nullus locus aut tempus te cohibet sed ubique et semper es.
Quod quia de te solo dici potest, tu solus incircumscriptus es et
aeternus. Quomodo igitur dicuntur et alii spiritus incircumscripti et
aeterni?

Et quidem solus es aeternus, quia solus omnium sicut non desinis, sic
non incipis esse. Sed solus quomodo es incircumscriptus? An creatus is
spiritus ad te collatus est circumscriptus, ad corpus uero
incircumscriptus? Nempe omnino circumscriptum est, quod cum alicubi
totum est, non potest simul esse alibi; quod de solis corporeis
cernitur. Incircumscriptum uero, quod simul est ubique totum; quod de
te solo intelligitur. Circumscriptum autem simul et incircumscriptum
est, quod cum alicubi sit totum, /111/ potest simul esse totum alibi,
non tamen ubique; quod de creatis spiritibus cognoscitur. Si enim non
esset anima tota in singulis membris sui corporis, non sentiret tota
in singulis. Tu ergo, domine, singulariter es incircumscriptus et
aeternus, et tamen et alii spiritus sunt incircumscripti et aeterni.

  14. QUOMODO ET CUR UIDETUR ET NON VIDETUR DEUS A QUAERENTIBUS EUM.

An inuenisti, anima mea, quod quaerebas? Quaerebas deum, et inuenisti
eum esse quiddam summum omnium, quo nihil melius cogitari potest; et
hoc esse ipsam uitam, lucem, sapientiam, bonitatem, aeternam
beatitudinem et beatam aeternitatem; et hoc esse ubique et semper. Nam
si non inuenisti deum tuum: quomodo est ille hoc quod inuenisti, et
quod ilium tam certa ueritate et uera certitudine intellexisti? Si
uero inuenisti: quid est, quod non sentis quod inuenisti? Cur non te
sentit, domine deus, anima mea, si inuenit te?

An non inuenit, quem inuenit esse lucem et ueritatem? Quomodo namque
intellexit hoc, nisi uidendo lucem et ueritatem? Aut potuit omnino
aliquid intelligere de te, nisi per "lucem tuam et ueritatem tuam"? Si
ergo uidit lucem et ueritatem, uidit te. Si non uidit te, non uidit
lucem nec ueritatem. An et ueritas et lux est quod uidit, et tamen
nondum te uidit, quia uidit te aliquatenus sed non uidit te sicuti es?

Domine deus meus, formator et reformator meus, dic desideranti animae
meae, quid aliud es, quam quod uidit, ut pure uideat, quod desiderat.
Intendit se ut plus uideat, et nihil uidet ultra hoc quod uidit nisi
tenebras; immo non uidet tenebras, quae nullae sunt in te sed uidet se
/112/ non plus posse uidere propter tenebras sues. Cur hoc, domine,
cur hoc? Tenebratur oculus eius infirmitate sua, aut reuerberatur
fulgore tuo? Sed certe et tenebratur in se, et reuerberatur a te.
Utique et obscuratur sue breuitate, et obruitur tua immensitate. Vere
et contrahitur angustia sua, et uincitur amplitudine tua. Quanta
namque est lux illa, de qua micas omne uerum quod rationali menti
lucet! Quam ample est illa ueritas, in qua est omne quod uerum est, et
extra quam non nisi nihil et falsum est! Quam immense est, quae uno
intuitu uidet quaecumque facta sunt, et a quo et per quem et quomodo
de nihilo facta suntl Quid puritatis, quid simplicitatis, quid
certitudinis et splendoris ibi estl Certe plus quam a creatura ualeat
intelligi.

	       15. QUOD MAIOR SIT QUAM COGITARI POSSIT.

Ergo domine, non solum es quo maius cogitari nequit sed es quiddam
maius quam cogitari possit. Quoniam namque ualet cogitari esse aliquid
huiusmodi: si tu non es hoc ipsum, potest cogitari aliquid maius te;
quod fieri nequit.

	16. QUOD HAEC SIT "LUX INACCESSIBILIS QUAM INHABITAT".

Vere, domine, haec est lux inaccessibilis, in qua habitas. Vere enim
non est aliud quod hanc penetret, ut ibi te peruideat. Vere ideo hanc
non uideo, quia nimia mihi est; et tamen quidquid uideo, per illam
uideo, sicut infirmus oculus quod uidet per lucem solis uidet, quam in
ipso sole nequit aspicere. Non potest intellectus meus ad illam. Nimis
fulget, non capit illam, nec suffers oculus animae meae diu intendere
in illam. Reuerberatur fulgore, uincitur amplitudine, obruitur
immensitate, confunditur capacitate. O summa et inaccessibilis lux, o
tota et beata ueritas, quam /113/ longe es a me, qui tam prope tibi
sum! Quam remote es a conspectu meo, qui sic praesens sum conspectui
tuo! Ubique es tota praesens, et non te uideo. In te moueor et in te
sum, et ad te non possum accedere. Intra me et circa me es, et non te
sentio.

 17. QUOD IN DEO SIT HARMONIA, ODOR, SAPOR, LENITAS, PULCHRITUDO, SUO
    INEFFABILI MODO.

Adhuc lates, domine, animam meam in luce et beatitudine tua, et
idcirco uersatur illa adhuc in tenebris et miseria sua. Circumspicit
enim, et non uidet pulchritudinem tuam. Aus,cultat, et non audit
harmoniam tuam. Olfacit, et non percipit odorem tnum. Gustat, et non
cognoscit saporem taum. Palpat, et non sentit lenitatem tuam. Habes
enim haec, domine deus, in te tuo ineffabili modo, qui ea dedisti
rebus a te creatis suo sensibili modo; sed obriguerunt sed
obstupuerunt sed obstructi sunt sensus animae meae uetusto languore
peccati.

 18. QUOD IN DEO NEC IN AETERNITATE EIUS, QUAE IPSE EST, NULLAE SINT
    PARTES.

Et iterum ecce turbatio, ecce iterum obuiat maeror et luctus quaerenti
gaudium et laetitiam! Sperabat iam anima mea satietatem, et ecce
iterum /114/ obruitur egestate! Affectabam iam comedere, et ecce magis
<inchoo> esurire! Conabar assurgere ad lucem dei, et recidi in
tenebras meas. Immo non modo cecidi in eas sed sentio me inuolutum in
eis. Ante cecidi, quam conciperet "me mater mea". Certe in illis
"conceptus sum", et cum earum obuolutione natus sum. Olim certe in
illo omnes cecidimus, "in quo omnes" peccauimus. In illo omnes
perdidimus, qui facile tenebat et male sibi et nobis perdidit, quod
cum uolumus quaerere nescimus, cum quaerimus non inuenimus, cum
inuenimus non est quod quaerimus. Adiuua me tu "propter bonitatem
tuam, domine". "Quaesiui uultum tuum, uultum tuum, domine, requiem; ne
auertas faciem tuam a me". Releua me de me ad te. Munda, sane, acue,
"illumine" oculum mentis meae, ut intueatur te. Recolligat uires sues
anima mea, et toto intellectu iterum intendat in te, domine.

Quid es, domine, quid es, quid te intelliget cor meum? Certe uita es,
sapientia es, ueritas es, bonitas es, beatitudo es, aeternitas es, et
omne uerum bonum es. Multa sunt haec, non potest angustus intellectus
meus tot uno simul intuitu uidere, ut omnibus simul delectetur.
Quomodo ergo, domine, es omnia haec? An sunt partes tui, aut potius
unumquodque horum est totum quod es? Nam quidquid partibus est
iunctum, non est omnino unum sed quodam modo plura et diuersum a
seipso, et uel actu uel intellectu dissolui potest; quae aliena sunt a
te quo nihil melius cogitari potest. Nullae igitur partes sunt in te,
domine, nec es plura sed sic es unum quiddam et idem tibi ipsi, ut in
nullo tibi ipsi sis dissimilis; immo tu es ipsa unites, nullo
intellectu diuisibilis. Ergo uita et sapientia et reliqua non sunt
partes tui sed omnia sunt unum, et unumquodque horum /115/ est totum
quod es, et quod sunt reliqua omnia. Quoniam ergo nec tu haloes partes
nec tua aeternitas quae tu es: nusquam et numquam est pars tua aut
aetemitatis tuae sed ubique totus es, et aeternitas tua tota est
semper.

     19. QUOD NON SIT IN LOCO AUT TEMPORE SED OMNIA SINT IN ILLO.

Sed si per aeternitatem tuam fuisti et es et eris, et fuisse non est
futurum esse, et esse non est fuisse uel futurum esse: quomodo
aeternitas tua tota est semper?

An de aeternitate tua nihil praeterit ut iam non sit, nec aliquid
futurum est quasi nondum sit? Non ergo fuisti heri aut eris cras sed
heri et hodie et cras es. Immo nec heri nec hodie nec cras es sed
simpliciter es extra omne tempus. Nam nihil aliud est heri et hodie et
cras quam in tempore; tu autem, licet nihil sit sine te, non es tamen
in loco aut tempore sed omnia sunt in te. Nihil enim te continet sed
tu confines omnia.

	   20. QUOD SIT ANTE ET ULTRA OMNIA ETIAM AETERNA.

Tu ergo imples et complecteris omnia, tu es ante et ultra omnia. Et
quidem ante omnia es, quia antequam fierent tu es. Ultra omnia uero
quomodo es? Qualiter enim es ultra ea quae finem non habebunt?

An quia illa sine te nullatenus esse possum, tu autem nullo modo minus
es, etiam si illa redeunt in nihilum? Sic enim quodam modo es ultra
illa. An etiam quia illa cogitari possum habere finem, tu uero
nequaquam? Nam sic illa quidem habent finem quodam modo, tu uero nullo
modo. Et certe quod nullo modo habet finem, ultra illud est quod
aliquo modo finitur. An hoc quoque modo transis omnia etiam aeterna,
quia tua et illorum aeternitas tota tibi praesens est, cum illa nondum
habeant de /116/ sua aeternitate quod uenturum est, sicut iam non
habent quod praeteritum est? Sic quippe semper es ultra illa, cum
semper ibi sis praesens, seu cum illud semper sit tibi praesens, ad
quod illa nondum peruenerunt.

     21. AN HOC SIT "SAECULUM SAECULI" SIVE "SAECULA SAECULORUM".

An ergo hoc est "saeculum saeculi" siue "saecula saeculorum"? Sicut
enim saeculum temporum continet omnia temporalia, sic tua aeternitas
continet etiam ipsa saecula temporum. Quae saeculum quidem est propter
indiuisibilem unitatem, saecula uero propter interminabilem
immensitatem. Et quamuis ita sis magnus, domine, ut omnia sint te
plena et sint in te: sic tamen es sine omni spatio, ut nec medium nec
dimidium nec ulla pars sit in te.

	       22. QUOD SOLUS SIT, QUOD EST ET QUI EST.

Tu solus ergo, domine, es quod es, et tu es qui es. Nam quod aliud est
in toto et aliud in partibus, et in quo aliquid est mutabile, non
omnino est quod est. Et quod incepit a non esse et potest cogitari non
esse, et nisi per aliod subsistat redit in non esse; et quod habet
fuisse quod iam non est, et futurum esse quod nondum est: id non est
proprie et absolute. Tu uero es quod es, quia quidquid aliquando aut
aliquo modo es, hoc totus et semper es.

Et tu es qui proprie et simpliciter es, quia nec haloes fuisse aut
futurum esse sed tantum praesens esse, nec poses cogitari aliquando
non esse. Et uita es et lux et sapientia et beatitudo et aeternitas et
multa /117/ huiusmodi bona, et tamen non es nisi unum et summum bonum,
tu tibi omnino sufficiens, nullo indigens, quo omnia indigent ut sint,
et ut bene sint.

23. QUOD HOC BONUM SIT PARITER PATER ET FILIUS ET SPIRITUS SANCTUS; ET
   HOC SIT UNUM NECESSARIUM, QUOD EST OMNE ET TOTUM ET SOLUM BONUM.

Hoc bonum es tu, deus pater; hoc est uerbum tuum, id est filius tuus.
Etenim non potest aliud quam quod es, aut aliquid maius uel minus te
esse in uerbo quo te ipsum dicis; quondam uerbum tnum sic est uerum
quomodo tu uerax, et idcirco est ipsa ueritas sicut tu, non alil quam
tu; et sic es tu simplex, ut de te non possit nasci aliud quam quod tu
es. Hoc ipsum est amor unus et communis tibi et filio tuo, id est
sanctus spiritus ab utroque procedens. Nam idem amor non est impar
tibi aut filio tuo; quia tantum amas te et ilium, et ille te et
seipsum, quantus es tu et ille; nec est aliud a te et ab illo quod
dispar non est tibi et illi; nec de summa simplicitate potest
procedere aliud quam quod est de quo procedit. Quod autem est singulus
quisque, hoc est tota trinitas simul, pater et filius et spiritus
sanctus; quondam singulus quisque non est aliud quam summe simplex
unites et summe una simplicitas, quae nec multiplicari nec aliud et
aliud esse potest.

"Porro unum est necessarium". Porro hoc est illud unum necessarium, in
quo est omne bonum, immo quod est omne et unum et totum et solum
bonum.

	   24. CONIECTATIO, QUALE ET QUANTUM SIT HOC BONUM.

Excita nunc, anima mea, et erige totum intellectum toum, et cogita
quantum poses, quale et quantum sit illud bonum. Si enim singula bona
/118/ delectabilia sunt, cogita intente quam delectabile sit illud
bonum, quod continet iucunditatem omnium bonorum; et non qualem in
rebus creatis sumus experti sed tanto differentem quanto differt
creator a creatura. Si enim bona est uita creata: quam bona est uita
creatrix? Si iucunda est salus facta: quam iucunda est salus quae
facit omnem salutem? Si amabilis est sapientia in cognitione rerum
conditarum: quam amabilis est sapientia quae omnia condidit ex nihilo?
Denique si multae et magnae delectationes sunt in rebus
delectabilibus: qualis et quanta delectatio est in illo qui fecit ipsa
delectabilia?

	     25. QUAE ET QUANTA BONA SINT FRUENTIBUS EO.

O qui hoc bono fruetur: quid illi erit, et quid illi non eritl Certe
quidquid uolet erit, et quod nolet non erit. Ibi quippe erunt bona
corporis et animae, qualia "nec oculus uidit nec auris audiuit nec cor
hominis" cogitauit. Cur ergo per multa uagaris, homuncio, quaerendo
bona animae tuae et corporis tui? Ama unum bonum, in quo sunt omnia
bona, et sufficit. Desidera simplex bonum, quod est omne bonum, et
satis est. Quid enim amas, caro mea, quid desideras, anima mea? Ibi
est, ibi est quidquid amatis, quidquid desideratis.

Si delectat pulchritudo: "fulgebunt iusti sicut sol". Si uelocitas aut
fortitudo, aut libertas corporis cui nihil obsistere possit: "erunt
similes angelis dei", quia "seminatur corpus animale, et surget corpus
spirituale", potestate utique non natura. Si longa et salubris uita:
ibi est sana aeternitas et aeterna sanitas, quia "iusti in perpetnum
uiuent" et "salus iustorum a domino". Si satietas: satiabuntur "cum
apparuerit gloria" dei. Si ebrietas: /119/ "inebriabuntur ab ubertate
domus" dei. Si melodia: ibi angelorum chori concinunt sine fine deo.
Si quaelibet non immunda sed munda uoluptas: "torrente uoluptatis suae
potabit eos" deus.

Si sapientia: ipsa dei sapientia ostendet eis seipsam. Si amicitia:
diligent deum plus quam seipsos, et inuicem tamquam seipsos, et deus
illos plus quam illi seipsos; quia illi illum et se et inuicem per
illum, et ille se et illos per seipsum. Si concordia: omnibus illis
erit una uoluntas, quia nulla illis erit nisi sola dei uoluntas. Si
potestas: omnipotentes erunt suae uoluntatis ut deus suae. Nam sicut
poterit deus quod uolet per seipsum, ita poterunt illi quod uolent per
illum; quia sicut illi non aliud uolent quam quod ille, ita ille uolet
quidquid illi uolent; et quod ille uolet non poterit non esse. Si
honor et diuitiae: deus suos seruos bonos et fideles supra multa
constituet, immo "filii dei" et dii "uocabuntur" et erunt; et ubi erit
filius eius, ibi erunt et illi, "heredes quidem dei, coheredes autem
Christi". Si uera securitas: certe ita certi erunt numquam et
nullatenus ista uel potius istud bonum sibi defuturum, sicut certi
erunt se non sua sponte illud amissuros, nec dilectorem deum illud
dilectoribus suis inuitis ablaturum, nec aliquid deo potentius inuitos
deum et illos separaturum. /120/

Gaudium uero quale aut quantum est, ubi tale ac tantum bonum est? Cor
humanum, cor indigens, cor expertum aerumnas immo obrutum aerumnis:
quantum gauderes, si his omnibus abundares? Interroga intima tua, si
capere possint gaudium suum de tanta beatitudine sua. Sed certe si
quis alius, quem omnino sicut teipsum diligeres, eandem beatitudinem
haberet, duplicaretur gaudium taum, quia non minus gauderes pro eo
quam pro teipso. Si uero duo uel tres uel multo plures idipsum
haberent, tantundem pro singulis quantum pro teipso gauderes, si
singulos sicut te ipsum amares. Ergo in illa perfecta caritate
innumerabilium beatorum angelorum et hominum, ubi nullus minus diliget
alium quam seipsum, non aliter gaudebit quisque pro singulis alIis
quam pro seipso. Si ergo cor hominis de tanto suo bono uix capiet
gaudium suum: quomodo capax erit tot et tantorum gaudiorum? Et utique
quoniam quantum quisque diligit aliquem, tantum de bono eius gaudet:
sicut in illa perfecta felicitate unusquisque plus amabit sine
comparatione deum quam se et omnes alios secum, ita plus gaudebit
absque existimatione de felicitate dei quam de sua et omnium aliorum
secum. Sed si deum sic diligent toto corde, tota mente, tota anima, ut
tamen totum cor, tota mens, tota anima non sufficiat dignitati
dilectionis: profecto sic gaudebunt toto corde, tota mente, tota
anima, ut totum cor, tota mens, tota anima non sufficiat plenitudini
gaudii.

       26. AN HOC SIT "GAUDIUM PLENUM", QUOD PROMITTIT DOMINUS.

Deus meus et dominus meus, spes mea et gaudium cordis mei, dic animae
meae, si hoc est gaudium de quo nobis dicis per filium tuum:

	Petite et accipietis, ut gaudium uestrum sit plenum.

Inueni namque gaudium /121/ quoddam plenum, et plus quam plenum. Pleno
quippe corde, plena mente, plena anima, pleno toto homine gaudio illo:
adhuc supra modum supererit gaudium. Non ergo totum illud gaudium
intrabit in gaudentes sed toti gaudentes intrabunt in gaudium. Dic,
domine, dic seruo tuo intus in corde quo, si hoc est gaudium, in quod
intrabunt serui tui, qui intrabunt "in gaudium domini" sui. Sed
gaudium illud certe quo gaudebunt electi tui, "nec oculus uidit, nec
auris audiuit, nec in cor hominis ascendit". Nondum ergo dixi aut
cogitaui, domine, quantum gaudebunt illi beati tui. Utique tantum
gaudebunt, quantum amabunt; tantum amabunt, quantum cognoscent.
Quantum te cognoscent, domine, tunc, et quantum te amabunt? Certe "nec
oculus uidit, nec auris audiuit, nec in cor hominis ascendit" in hac
uita, quantum te cognoscent et amabunt in illa uita.

Oro, deus, cognoscam te, amem te, ut gaudeam de te. Et si non possum
in hac uita ad plenum, uel proficiam in dies usque dum ueniat illud ad
plenum. Proficiat hic in me notitia tui, et ibi fiat plena; crescat
amor tous, et ibi sit plenus: ut hic gaudium meum sit in spe magnum,
et ibi sit in re plenum. Domine, per filium toum inbes immo consults
petere et promittis accipere, "ut gaudium" nostrum "plenum sit". Peto,
domine, quod consults per admirabilem consiliarium nostrum; accipiam
quod promittis per ueritatem tuam, "ut gaudium" meum "plenum sit".
Deus uerax, peto accipiam, "ut gaudium" meum "plenum sit". Meditetur
interim inde mens mea, loquatur inde lingua mea. Amet illud cor moum,
sermocinetur os meum. Esuriat illud anima mea, sitiat caro mea,
desideret tota /122/ substantia mea, donec intrem "in gaudium domini"
mei, "qui est" trinus et unus deus "benedictus in saecula. Amen".
