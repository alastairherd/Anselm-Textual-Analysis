SCANNED FROM: S. Anselmi Cantuariensis Archepiscopi
opera omnia Vol.1, ed. F. S. Schmitt, Edinburgh 1946,
pp.130-139.

			 <RESPONSIO ANSELMI>

	    QUID AD HAEC RESPONDEAT EDITOR IPSIUS LIBELLI

/130/ Quoniam non me reprehendit in his dictis ille 'insipiens',
contra quem sum locutus in meo opusculo sed quidam non insipiens et
catholicus pro insipiente: sufficere mihi potest respondere catholico.

				 [1]

Dicis quidem quicumque es qui dicis haec posse dicere insipientem:
quia non est in intellectu aliquid quo maius cogitari non possit,
aliter quam quod secundum ueritatem cuiusquam rei nequit saltem
cogitari, et quia non magis consequitur hoc quod dico 'quo maius
cogitari non possit' ex eo quia est in intellectu esse et in re, quam
perditam insulam certissime existere ex eo quia cum describitur
uerbis, audiens eam non ambigit in intellectu suo esse. Ego uero dico:
Si 'quo maius cogitari non potest' non intelligitur uel cogitatur nec
est in intellectu uel cogitatione: profecto deus aut non est quo maius
cogitari non possit, aut non intelligitur uel cogitatur et non est in
intellectu uel cogitatione. Quod quam falsum sit, fide et conscientia
tua pro firmissimo utor argumento. Ergo 'quo maius cogitari non
potest' uere intelligitur et cogitatur et est in intellectu et
cogitatione. Quare aut uera non sunt quibus contra conaris
probare, aut ex eis non consequitur quod te consequenter opinaris
concludere.

Quod autem putas ex eo quia intelligitur aliquid quo maius cogitari
nequit, non consequi illud esse in intellectu, nec si est in
intellectu ideo /131/ esse in re: certe ego dico: si uel cogitari
potest esse, necesse est illud esse. Nam 'quo maius cogitari nequit'
non potest cogitari esse nisi sine initio. Quidquid autem potest
cogitari esse et non est, per initium potest cogitari esse. Non ergo
'quo maius cogitari nequit' cogitari potest esse et non est. Si ergo
cogitari potest esse, ex necessitate est.

Amplius. Si utique uel cogitari potest, necesse est illud esse. Nullus
enim negans aut dubitans esse aliquid quo maius cogitari non possit,
negat uel dubitat quia si esset, nec actu nec intellectu posset non
esse. Aliter namque non esset quo maius cogitari non posset. Sed
quidquid cogitari potest et non est: si esset, posset uel actu uel
intellectu non esse. Quare si uel cogitari potest, non potest non esse
'quo maius cogitari nequit'. Sed ponamus non esse, si uel cogitari
ualet. At quidquid cogitari potest et non est: si esset, non esset
'quo maius cogitari non possit'. Si ergo esset 'quo maius cogitari non
possit', non esset quo maius cogitari non possit; quod nimis est
absurdum. Falsum est igitur non esse aliquid quo maius cogitari non
possit, si uel cogitari potest. Multo itaque magis, si intelligi et in
intellectu esse potest.

Plus aliquid dicam. Procul dubio quidquid alicubi aut aliquando non
est: etiam si est alicubi aut aliquando, potest tamen cogitari numquam
et nusquam esse, sicut non est alicubi aut aliquando. Nam quod heri
non fuit et hodie est: sicut heri non fuisse intelligitur, ita numquam
esse subintelligi potest. Et quod hic non est et alibi est: sicut non
est hic, ita potest cogitari nusquam esse. Similiter cuius partes
singulae non sunt, ubi aut quando sunt aliae partes, eIus omnes partes
et ideo ipsum totum possunt cogitari numquam aut nusquam esse. Nam et
si dicatur tempus semper esse et mundus ubique, non tamen illud totum
semper aut iste totus est ubique. Et sicut singulae partes temporis
non sunt quando aliae sunt, ita possunt numquam esse cogitari. Et
singulae mundi partes, sicut non sunt, ubi aliae sunt, ita
subintelligi possunt nusquam esse. Sed et quod partibus coninactum
est, cogitatione dissolui et non esse potest. Quare quidquid alicubi
aut aliquando totum non est: etiam si est, potest cogitari non esse.
At 'quo maius nequit cogitari': si est, non potest cogitari non esse.
Alioquin si est, non est quo maius cogitari non possit; /132/ quod non
conuenit. Nullatenus ergo alicubi aut aliquando totum non est sed
semper et ubique totum est.

Putasne aliquatenus posse cogitari uel intelligi aut esse in
cogitatione uel intellectu, de quo haec intelliguntur? Si enim non
potest, non de eo possunt haec intelligi. Quod si dicis non intelligi
et non esse in intellectu quod non penitus intelligitur: dic quia qui
non potest intueri purissimam lucem solis, non uidet lucem dici, quae
non est nisi lux solis. Certe uel hactenus intelligitur et est in
intellectu 'quo maius cogitari nequit', ut haec de eo intelligantur.

				 [2]

Dixi itaque in argumentatione quam reprehendis quia cum insipiens
audit proferri 'quo maius cogitari non potest', intelligit, quod
audit. Utique qui non intelligit si nota lingua dicitur, aut nullum
aut nimis obrutum habet intellectum.

Deinde dixi quia si intelligitur, est in intellectu. An est in nullo
intellectu, quod necessario in rei ueritate esse monstratum est? Sed
dices quia etsi est in intellectu, non tamen consequitur quia
intelligitur. Vide quia consequitur esse in intellectu, ex eo quia
intelligitur. Sicut enim quod cogitatur, cogitatione cogitatur, et
quod cogitatione cogitatur, sicut cogitatur sic est in cogitatione:
ita quod intelligitur intellectu intelligitur, et quod intellectu
intelligitur, sicut intelligitur ita est in intellectu. Quid hoc
planius?

Postea dixi quia si est uel in solo intellectu, potest cogitari-esse
et in re, quod maius est. Si ergo in solo est intellectu: idipsum,
scilicet 'quo maius non potest cogitari', est quo maius cogitari
potest. Rogo quid consequentius? An enim si est uel in solo
intellectu, non potest cogitari esse et in re? Aut si potest, nonne
qui hoc cogitat, aliquid cogitat maius eo, si est in solo intellectu?
Quid igitur consequentius, quam si 'quo maius cogitari nequit' est in
solo intellectu, idem esse quo maius cogitari possit? Sed utique 'quo
maius cogitari potest', in nullo intellectu est 'quo maius cogitari
non possit'. An ergo non consequitur 'quo maius cogitari nequit',
/133/ si est in ullo intellectu, non esse in solo intellectu? Si enim
est in solo intellectu, est quo maius cogitari potest; quod non
conuenit.

				 [3]

Sed tale est, inquis, ac si aliquis insulam oceani omnes terras sua
fertilitate uincentem, quae difficultate immo impossibilitate
inueniendi quod non est, 'perdita' nominatur, dicat idcirco non posse
dubitari uere esse in re, quia uerois descriptam facile quis
intelligit. Fidens loquor, quia si quis inuenerit mihi aut re ipsa aut
sola cogitatione existens praeter 'quo maius cogitari non possit', cui
aptare ualeat conexionem huius meae argumentationis: inueniam et dabo
illi perditam insulam amplius non perdendam. Palam autem iam uidetur
'quo non ualet cogitari maius' non posse cogitari non esse, quod tam
certa ratione ueritatis existit. Aliter enim nullatenus existeret.
Denique si quis dicit se cogitare illud non esse, dico quia cum hoc
cogitat, aut cogitat aliquid quo maius cogitari non possit, aut non
cogitat. Si non cogitat, non cogitat non esse quod non cogitat. Si
uero cogitat, utique cogitat aliquid quod nec cogitari possit non
esse. Si enim posset cogitari non esse, cogitari posset habere
principium et finem. Sed hoc non potest. Qui ergo illud cogitat,
aliquid cogitat quod nec cogitari non esse possit. Hoc uero qui
cogitat, non cogitat idipsum non esse. Alioquin cogitat quod cogitari
non potest. Non igitur potest cogitari non esse 'quo maius nequit
cogitari'.

				 [4]

Quod autem dicis, quia cum dicitur, quod summa res ista non esse
nequeat cogitari, melius fortasse diceretur quod non esse aut etiam
posse non esse non possit intelligi: potius dicendum fuit non posse
cogitari. Si enim dixissem rem ipsam non posse intelligi non esse,
fortasse tu ipse, qui dicis, quia secundum proprietatem uerbi istius
falsa nequeunt intelligi, obiceres nihil quod est posse intelligi non
esse. Falsum est enim non esse quod est. Quare non esse proprium deo
non posse intelligi non esse. Quod si aliquid eorum quae certissime
sunt potest intelligi non esse, similiter et alia certa non esse posse
intelligi. Sed hoc utique non potest obici de cogitatione, si bene
consideretur. Nam et si nulla quae sunt possint /134/ intelligi non
esse, omnia tamen possum cogitari non esse, praeter id quod summe est.
Illa quippe omnia et sola possum cogitari non esse, quae initium aut
finem aut partium habent coniunctionem, et sicut iam dixi, quidquid
alicubi aut aliquando totum non est. Illud uero solum non potest
cogitari non esse, in quo nec initium nec finem nec partium
coniunctionem, et quod non nisi semper et ubique totum ulla inuenit
cogitatio.

Scito igitur quia poses cogitare te non esse, quamdiu esse certissime
scis; quod te miror dixisse nescire. Multa namque cogitamus non esse
quae scimus esse, et multa esse quae non esse scimus; non existimando
sed fingendo ita esse ut cogitamus. Et quidem possumus cogitare
aliquid non esse, quamdiu scimus esse, quia simul et illud possumus et
istud scimus. Et non possumus cogitare non esse, quamdiu scimus esse,
quia non possumus cogitare esse simul et non esse. Si quis igitur sic
distinguat huIus prolationis has duas sentential, intelliget nihil,
quamdiu esse scitur, posse cogitari non esse, et quidquid est praeter
id quo maius cogitari nequit, etiam cum scitur esse, posse non esse
cogitari. Sic igitur et proprium est deo non posse cogitari non esse,
et tamen multa non possum cogitari, quamdiu sunt, non esse. Quomodo
tamen dicatur cogitari deus non esse, in ipso libello puto
sufficienter esse dictum.

				 [5]

Qualia uero sint et alia quae mihi obicis pro insipiente, facile est
deprehendere uel parum sapienti, et ideo id ostendere supersedendum
existimaueram. Sed quondam audio quibusdam ea legentibus aliquid
contra me ualere uideri, paucis de illis commemorabo.

Primum, quod saepe repetis me dicere, quia quod est maius omnibus est
in intellectu, si est in intellectu est et in re -- aliter enim
omnibus maius non esset omnibus maius -- nusquam in omnibus dictis
meis inuenitur talis probatio. Non enim idem ualet quod dicitur 'maius
omnibus' et 'quo maIus cogitari nequit', ad probandum quia est in re
quod dicitur. Si quis enim dicat 'quo maius cogitari non possit' non
esse aliquid in re aut posse non esse aut uel non esse posse cogitari,
facile refelli potest. Nam quod non est, potest non esse; et quod non
esse potest, cogitari /135/ potest non esse. Quidquid autem cogitari
potest non esse: si est, non est quo maius cogitari non possit. Quod
si non est: utique si esset, non esset quo maius non possit cogitari.
Sed dici non potest, quia 'quo maius non possit cogitari' si est, non
est quo maius cogitari non possib aut si esset, non esset quo non
possit cogitari maius. Patet ergo quia nec non est nec potest non esse
aut cogitari non esse. Aliter enim si est, non est quod dicitur; et si
esset, non esset.

Hoc autem non tam facile probari posse uidetur de eo quod maius
dicitur omnibus. Non enim ita pates quia quod non esse cogitari
potest, non est maius omnibus quae sunt, sicut quia non est quo maius
cogitari non possit; nec sic est indubitabile quia, si est aliquid
'maius omnibus', non est aliud quam 'quo maius non possit cogitari',
aut si esset, non esset similiter aliud, quomodo certum est de eo quod
dicitur 'quo maius cogitari nequit'. Quid enim si quis dicat esse
aliquid maius omnibus quae sunt, et idipsum tamen posse cogitari non
esse, et aliquid maius eo etiam si non sit, posse tamen cogitari? An
hic sic aperte inferri potest: non est ergo maius omnibus quae sunt,
sicut ibi apertissime diceretur: ergo non est quo maius cogitari
nequit? Illud namque alio indiget argumento quam hoc quod dicitur
'omnibus maius'; in isto uero non est opus alio quam hoc ipso quod
sonat 'quo maius cogitari non possit'. Ergo si non similiter potest
probari de eo quod 'maius omnibus' dicitur, quod de se per seipsum
probat 'quo maius nequit cogitari': iniuste me reprehendisti dixisse
quod non dixi, cum tantum differat ab eo quod dixi.

Si uero uel post aliud argumentum potest, nec sic me debuisti
reprehendere dixisse quod probari potest. Utrum autem possit, facile
perpendit, qui hoc posse 'quo maius cogitari nequit' cognoscit.
Nullatenus enim potest intelligi 'quo maius cogitari non possit' nisi
id quod solum omnibus est maius. Sicut ergo 'quo maius cogitari
nequit' intelligitur et est in intellectu, et ideo esse in rei
ueritate asseritur: sic quod maius dicitur omnibus, intelligi et esse
in intellectu, et idcirco re ipsa esse ex necessitate concluditur.
Vides ergo, quam recte me comparasti stulto illi, /136/ qui hoc solo
quod descripta intelligeretur, perditam insulam esse uellet asserere?
				   
				 [6]

Quod autem obicis quaelibet falsa uel dubia similiter posse intelligi
et esse in intellectu, quemadmodum illud quod dicebam: miror quid hic
sensisti contra me dubium probare uolentem, cui primum hoc sat erat,
ut quolibet modo illud intelligi et esse in intellectu ostenderem,
quatenus consequenter consideraretur, utrum esset in solo intellectu,
uelut falsa, an et in re, ut uera. Nam si falsa et dubia hoc modo
intelliguntur et sunt in intellectu, quia cum dicuntur, audiens
intelligit quid dicens significet, nihil prohibet quod dixi intelligi
et esse in intellectu. Quomodo autem sibi conueniant, quod dicis quia
falsa dicente aliquo quaecumque ille diceret intelligeres, et quia
illud quod non eo modo quo etiam falsa habetur in cogitatione, non
diceris auditum cogitare aut in cogitatione habere sed intelligere et
in intellectu habere, quia scilicet non possis hoc aliter cogitare
nisi intelligendo, id est scientia comprehendendo re ipsa illud
existere; quomodo inquam conueniant et falsa intelligi et intelligere
esse scientia comprehendere existere aliquid: nil ad me, tu uideris.
Quodsi et falsa aliquo modo intelliguntur, et non omnis sed cuiusdam
intellectus est haec definitio: non debui reprehendi, quia dixi 'quo
maius cogitari non possit' intelligi et in intellectu esse, etiam
antequam certum esset re ipsa illud existere.

				 [7]

Deinde quod dicis uix umquam posse esse credibile, cum dictum et
auditum fuerit istud, non eo modo posse cogitari non esse quo etiam
potest cogitari non esse deus: respondeant pro me, qui uel paruam
scientiam disputandi argumentandique attigerunt. An enim rationabile
est, ut idcirco neget aliquis quod intelligit, quia esse dicitur id,
quod ideo negat quia non intelligit? Aut si aliquando negatur, quod
aliquatenus intelligitur, et idem est illi quod nuDatenus
intelligitur: nonne facilius probatur quod dubium est de illo quod in
aliquo, quam de eo quod in nullo est intellectu? Quare nec credibile
potest esse idcirco quemlibet negare 'quo maius cogitari nequit', quod
auditum aliquatenus intelligit: quia negat /137/ deum, cuius sensum
nullo modo cogitat. Aut si et illud, quia non omnino intelligitur
negatur: nonne tamen facilius id quod aliquo modo, quam id quod nullo
modo intelligitur probatur? Non ergo irrationabiliter contra
insipientem ad probandum deum esse attuli 'quo maius cogitari non
possit', cum illud nullo modo, istud aliquo modo intelligeret.

				 [8]

Quod uero tam studiose probas 'quo maius cogitari nequit' non tale
esse qualis nondum facta pictura in intellectu pictoris: sine causa
fit. Non enim ad hoc protuli picturam praecogitatam, ut tale illud de
quo agebatur uellem asserere sed tantum ut aliquid esse in intellectu,
quod esse non intelligeretur, possem ostendere.

Item quod dicis 'quo maius cogitari nequit' secundum rem uel ex genere
tibi uel ex specie notam te cogitare auditum uel in intellectu habere
non posse, quoniam nec ipsam rem nosti, nec eam ex alia simili potes
conicere: palam est rem aliter sese habere. Quoniam namque omne minus
bonum in tantum est simile maiori bono inquantum est bonum: patet
cuilibet rationabili menti, quia de bonis minoribus ad maiora
conscendendo ex iis quibus aliquid maius cogitari potest, multum
possumus conicere illud quo nihil potest maius cogitari. Quis enim
uerbi gratia uel hoc cogitare non potest, etiam si non credat in re
esse quod cogitat, scilicet si bonum est aliquid quod initium et finem
habet, multo melius esse bonum, quod licet incipiat non tamen desinit;
et sicut istud illo melius est, ita isto esse melius illud quod nec
finem habet nec initium, etiam si semper de praeterito per praesens
transeat ad futurum; et siue sit in re aliquid huiusmodi siue non sit,
ualde tamen eo melius esse id quod nullo modo indiget uel cogitur
mutari uel moueri? An hoc cogitari .non potest, aut aliquid hoc maius
cogitari potest? Aut non est hoc ex iis quibus maius cogitari ualet,
conicere id quo maius cogitari nequit? Est igitur unde possit conici
'quo maius cogitari nequeat'. Sic itaque facile refelli potest
insipiens qui sacram auctoritatem non recipit, si negat 'quo maius
cogitari non ualet' ex aliis rebus conici posse. At si quis catholicus
/138/ hoc neget, meminerit quia "inuisibilia" dei "a creatura mundi
per ea, quae facta sunt, intellecta conspicinntur, sempiterna quoque
eius uirtus et diuinitas".

				 [9]

Sed et si uerum esset non posse cogitari uel intelligi illud quo maius
nequit cogitari, non tamen falsum esset 'quo maius cogitari nequit'
cogitari posse et intelligi. Sicut enim nil prohibet dici
'ineffabile', licet illud dici non possit quod 'ineffabile' dicitur;
et quemadmodum cogitari potest 'non cogitabile', quamuis illud
cogitari non possit cui conuenit 'non cogitabile' dici: ita cum
dicitur 'quo nil maius ualet cogitari', procul dubio quod auditur
cogitari et intelligi potest, etiam si res illa cogitari non ualeat
aut intelligi, qua maius cogitari nequit. Nam etsi quisquam est tam
insipiens, ut dicat non esse aliquid quo maius non possit cogitari:
non tamen ita erit impudens, ut dicat se non posse intelligere aut
cogitare quid dicat. Aut si quis talis inuenitur, non modo sermo eius
est respuendus sed et ipse conspuendus. Quisquis igitur negat aliquid
esse quo maius nequeat cogitari: utique intelligit et cogitat
negationem quam facit. Quam negationem intelligere aut cogitare non
potest sine partibus eius. Pars autem eius est 'quo maius cogitari non
potest'. Quicumque igitur hoc negat, intelligit et cogitat 'quo maIus
cogitari nequit'. Palam autem est quia similiter potest cogitari et
intelligi, quod non potest non esse. Maius uero cogitat qui hoc
cogitat, quam qui cogitat quod possit non; esse. Dum ergo cogitatur
quo maius non possit cogitari: si cogitatur quod possit non esse, non
cogitatur quo non possit cogitari maius. Sed nequit idem simul
cogitari et non cogitari. Quare qui cogitat quo maius non possit
cogitari: non cogitat quod possit sed quod non possit non esse.
Quapropter necesse est esse quod cogitat, quia quidquid non esse
potest, non est quod cogitat.

				 [10]

Puto quia monstraui me non infirma sed satis necessaria argumentatione
probasse in praefato libello re ipsa existere aliquid, quo maius
cogitari non possit; nec eam alicuius obiectionis infirmari firmitate.
Tantam enim uim huius prolationis in se continet significatio, ut hoc
ipsum quod /139/ dicitur, ex necessitate eo ipso quod intelligitur uel
cogitatur, et reuera probetur existere, et id ipsum esse quidquid de
diuina substantia oportet credere. Credimus namque de diuina
substantia quidquid absolute cogitari potest melius esse quam non
esse. Verbi gratia: melius est esse aeternum quam non aeternum, bonum
quam non bonum, immo bonitatem ipsam quam non ipsam bonitatem. Nihil
autem huiusmodi non esse potest, quo maius aliquid cogitari non
potest. Necesse igitur est 'quo maius cogitari non potest' esse,
quidquid de diuina essentia credi oportet.

Gratias ago benignitati tuae et in reprehensione et in laude mei
opusculi. Cum enim ea qure tibi digna susceptione uidentur, tanta
laude extulisti: satis apparet quia quae tibi infirma uisa sunt,
beneuolentia non maleuolentia reprehendisti.
